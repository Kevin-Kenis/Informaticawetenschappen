Om Python te gebruiken heb je een "Python interpreter" nodig. Python
interpreters zijn gratis verkrijgbaar voor vrijwel alle computers. Via
de website <http://www.python.org>{:target="_blank"} kun je een Python interpreter
downloaden voor jouw computer. Let erop dat je een Python 3 interpreter
neemt. Installeer de interpreter door het bestand te openen dat je hebt
gedownload. Nadat de installatie is afgelopen, ben je in principe klaar
om Python programma's te schrijven en uit te voeren.

Het maakt niet uit wat voor operating system je gebruikt, of het nu
Windows, Mac OS X, Linux, of iets anders is: voor iedere machine schrijf
je dezelfde code. Je kunt zelfs een programma nemen dat je op de ene
machine geschreven hebt en dat kopiëren naar een andere machine met een
ander besturingssysteem, en waarschijnlijk zal het programma nog steeds
werken (tenzij het programma systeem-specifieke code bevat, maar dat
zijn problemen die we voorlopig niet zullen tegenkomen).

Als we een programma schrijven doen we dat in principe lokaal op de computer, 
als we de code voor een bepaalde oefening echter willen laten controleren 
kunnen we onze code kopiëren naar Dodona en wordt deze automatisch gecontroleerd.